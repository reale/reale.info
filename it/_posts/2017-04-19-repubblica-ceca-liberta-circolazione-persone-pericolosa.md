---
title: "Rep. Ceca: “La libertà di circolazione delle persone è pericolosa”"
lang: it
ref: czech-republic-zaoralek
categories: [publications, articles, misc]
tags: []
featured_image: /assets/images/2017-04-19-repubblica-ceca-liberta-circolazione-persone-pericolosa.jpg
publication: "East Journal"
canonical: http://www.eastjournal.net/archives/82681
archive: https://web.archive.org/web/*/http://www.eastjournal.net/archives/82681
---

Il 20 marzo scorso [Lubomír Zaorálek](https://twitter.com/ZaoralekL), ministro degli Esteri della **Repubblica Ceca** ed esponente del partito socialdemocratico di maggioranza **ČSSD**, ha rilasciato al quotidiano *Hospodářské noviny *un'[intervista](http://archiv.ihned.cz/c1-65664710-zaoralek-omezme-v-unii-volny-pohyb-za-praci-musime-mit-kontrolu-nad-tim-kdo-k-nam-prichazi) il cui contenuto ha destato una certa sorpresa, sia in [patria](http://www.amo.cz/cs/agenda-pro-ceskou-zahranicni-politiku/the-czech-foreign-ministers-anti-european-turn/) che all'[estero](https://www.opendemocracy.net/can-europe-make-it/benjamin-tallis-mark-galeotti-michal-koran-jakub-eberle-ondrej-ditrych/czech-republic-gives-up-on-eu). Nell'intervista il ministro, contraddicendo sue precedenti [dichiarazioni](https://zpravy.idnes.cz/rozstrel-ministr-zahranici-lubomir-zaoralek-faj-/domaci.aspx?c=A170214_112844_domaci_jw), ha assunto toni nettamente critici nei confronti dell'**UE**, le cui priorità non sarebbero state in consonanza con quelle del suo paese. La **libertà di circolazione delle persone** all'interno degli stati membri, in particolare, sarebbe un pericoloso fenomeno capace di minare la sostenibilità del progetto europeo, e dunque da restringere e regolamentare.

Ben comprensibile, ha affermato Zaorálek, è infatti il concentrarsi di consensi e volontà politica che hanno innescato la **Brexit**: ne sarebbero stati causa i "due milioni di **persone dell'est che vi vengono in casa** reclamando lavoro, *welfare*, benefici vari". Glissando sull'ovvia considerazione che, per i cittadini britannici, anche la Repubblica Ceca è inclusa in quell'est dalla connotazione vagamente minacciosa, il ministro ha evitato con cura di precisare lo status dei **migranti**: il ricorso al termine generico *lidé* (gente) gli ha consentito, al contrario, di alludere ambiguamente tanto ai **cittadini comunitari** che si spostano per lavoro, quanto alla "[minaccia](https://www.theguardian.com/world/2016/sep/14/milos-zeman-czech-leader-refugees)" dei migranti extra-UE (ormai nel bene e nel male *tertium* implicito di ogni dialettica politica su suolo europeo).

Poco dopo la pubblicazione dell'intervista il ministro si è affrettato a dichiarare che le sue affermazioni sono state travisate, rivolgendosi direttamente ai cittadini tanto dai profili [Twitter](https://twitter.com/ZaoralekL/status/843783901004881924) e [Facebook](https://www.facebook.com/lubomir.zaoralek/posts/1433009853436726) quanto, di nuovo, dalle pagine di [Hospodářské noviny](http://archiv.ihned.cz/c1-65665930-volny-pohyb-osob-je-uspechem-evropy). Tuttavia, più che di una smentita si è trattato di un **tentativo di attenuare i toni** della precedente dichiarazione, senza rinunciare a manifestare una posizione sostanzialmente **ambigua** nei confronti dell'UE.

Nella sua rettifica, infatti, Zaorálek si è detto convinto **sostenitore** dell'UE e della libera circolazione delle persone nei suoi confini; ma contestualmente ha ribadito la necessità di regolare i **flussi della forza-lavoro**, al fine di evitare che una politica di ***lassez-faire*** risulti in un collasso del progetto comunitario. A questo proposito sarebbe necessario, a detta del ministro, un maggiore **coordinamento** tra le politiche degli stati membri.

**Il 2017 è un anno cruciale per la politica ceca:** in autunno si giungerà a [fine legislatura](https://en.wikipedia.org/wiki/Czech_legislative_election,_2017); e tra le tre maggiori compagini politiche in lizza --- i socialdemocratici, il partito di centro **ANO** del magnate Andrej Babiš e il partito comunista **KSČM**,smaccatamente euroscettico --- la partita si giocherà anche sul terreno dei rapporti con l'UE. Lo spettro di un [Czexit](https://www.eastjournal.net/archives/74746), più volte evocato dal presidente [Miloš Zeman](https://time.com/4391005/czexit-milos-zeman-referendum-nato-eu-czech/) e dal capo del governo [Bohuslav Sobotka](https://www.telegraph.co.uk/news/worldnews/europe/czechrepublic/12170994/Czechs-will-follow-Britain-out-of-EU.html), torna a far capolino. Una [campagna](https://www.petice24.com/signatures/petice_za_referendum_o_vystoupeni_z_evropske_unie/) online per l'**uscita dall'UE**, promossa nel 2015, ha raccolto nel giro di due anni oltre** 75.000 firme**.

Anche in vista della **tornata elettorale** le esternazioni di Zaorálek, così come la successiva e parziale correzione di rotta, lasciano l'impressione che si voglia far leva su un diffuso sentimento popolare **euroscettico** di stampo populista per **distrarre** [maldestramente](http://visegradrevue.eu/the-czech-foreign-ministers-anti-european-turn/) l'attenzione del paese dalle **inadempienze** in politica interna (su crescita dei salari, educazione e ricerca, sviluppo economico) e uno sguardo poco lungimirante sulle scelte a lungo termine; a cui si somma il risentimento per una **condizione di scarsa visibilità**, rispetto all'ovvio peso di paesi come Germania e Francia, al cui proposito la recente [relazione](https://ec.europa.eu/commission/sites/beta-political/files/white_paper_on_the_future_of_europe_en.pdf) di **Jean-Claude Juncker** sui modelli di Europa "a più velocità" non sembra necessariamente garantire sollievo.
