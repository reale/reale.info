---
title: "Digitalizzazione, come farla male"
lang: it
ref: digitalizzazione-come-farla-male
categories: [publications, articles]
tags: [covid 19, privacy, surveillance, tech, italy]
featured_image: /assets/images/2020-05-04-digitalizzazione-come-farla-male.png
publication: "Eventual Consistency"
canonical: https://medium.com/reale/digitalizzazione-come-farla-male-8ca2e9b0cb4c
archive:
---

Aridaje, dicono a Roma. Su [Repubblica](https://www.repubblica.it/dossier/stazione-futuro-riccardo-luna/2020/05/04/news/ultimo_appello_per_una_autodichiarazione_digitale_e_smart_-255586948/) un Riccardo Luna fuori controllo vuol provare a spiegare "ai decisori politici" qualcosa che lui per primo o non ha capito, o fa finta di.

Facciamo un'autocertificazione su smartphone, dice Luna, perché è tanto comodo: non solo per risparmiare tempo e carta, ma perché così il nostro dispositivo può tranquillamente mandare tutti i dati al server della questura che li incrocia, li verifica, e magari fa partire le multe in automatico. In pratica è come portarsi una pattuglia della polizia in tasca. Sorveglianza di massa *sub specie certificationis*.

Ok: il momento è eccezionale, l'esigenza sanitaria giustifica una contrazione di altri diritti? Diciamolo chiaramente: ma deve dirlo il Parlamento. Non un tecnologo che evoca lo stato di polizia travestendolo da digitalizzazione (che è anche il modo peggiore di farla, la digitalizzazione).

Nel frattempo, buttiamole nel cesso, *sit venia verbis*, tutte le battaglie di questi due mesi sulla garanzia di un trattamento dei dati su base giuridica adeguata, sulla trasparenza, sulla chiarezza dei rapporti tra task force governativi e soggetti privati, su modello centralizzato o decentralizzato, sul no alla geolocalizzazione e sul sì al bluetooth, sull'esigenza di avere una struttura sanitaria di supporto, sull'approfondimento dei risvolti penali.

E soprattutto, certe derive eversive che trovano non solo ricetto in certi pezzi dell'élite tecnofila del belpaese ma puranco ascolto nell'establishment dimostrano come sia più urgente che mai la separazione delle funzioni: lo Stato detta le regole, i privati realizzano gli strumenti, i cittadini e le community vigilano sul livello di trasparenza. Come scrivevo [già a marzo](https://reale.me/it/publications/articles/focus/2020/03/20/covid-19-tra-pandemia-e-stato-di-diritto.html).

Tra parentesi, Luna è anche male informato (o in malafede): in Francia l'app per le autocertificazioni esiste (si chiama *Attestation numérique de déplacement dérogatoire*) ma [non esiste nessun server centrale, nessun dato personale viene raccolto né tantomeno viene condotto alcun tracciamento di massa sotto mentite spoglie](https://www.interieur.gouv.fr/Actualites/L-actu-du-Ministere/Attestation-de-deplacement-et-de-voyage).
