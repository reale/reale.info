---
title: "Polonia, lo stato incentiva il disboscamento. La protesta delle madri"
lang: it
ref: poland-deforestation
categories: [publications, articles, misc]
tags: []
featured_image: /assets/images/2017-05-18-polonia-stato-incentiva-disboscamento.jpg
publication: "East Journal"
canonical: http://www.eastjournal.net/archives/83528
archive: https://web.archive.org/web/*/http://www.eastjournal.net/archives/83528
---

Gruppi di madri, sedute su quel che resta di **tronchi d'albero** mozzati di recente, allattano. Non soltanto un modo bello e potente per ricordare che tra il mondo naturale e noi non c'è frattura, che l'esistenza umana affonda le sue radici e trova la sua condizion d'essere nella contiguità con tutti gli esseri viventi, e quindi nel rispetto per la vita nel suo dispiegarsi armonicamente, nel suo essere un tutto unitario, insomma un **ecosistema**.

Non soltanto l'approfondimento e la condivisione di un'idea nata con il progetto fotografico *365 Drzew* di [Cecylia Malik](http://www.cecyliamalik.pl/drzewa/d-album.html); ma una **protesta**, accorata e urgente. Perché quegli alberi amputati sono il risultato della **deregolamentazione** in materia di consumo del suolo, introdotta dal ministro dell'ambiente [Jan Szyszko](https://www.premier.gov.pl/ludzie/jan-szyszko.html) attraverso la legge che porta il suo nome: la nuova [norma](http://www.dziennikustaw.gov.pl/du/2016/2134/), entrata in vigore il 1° gennaio di quest'anno come revisione del [testo unico](http://isap.sejm.gov.pl/DetailsServlet?id=WDU20160002249) sulla tutela dell'ambiente del 16 aprile 2004, consente infatti ai proprietari di terreni di **rimuovere alberi** [senza obbligo di comunicazione](https://www.theguardian.com/environment/2017/apr/07/polish-law-change-unleashes-massacre-of-trees) alle autorità, né compensazione di alcun tipo.

Szyszko, docente di scienze forestali, esponente di spicco del partito conservatore **Prawo i Sprawiedliwość** (*Diritto e Giustizia*), già ministro dell'ambiente durante i governi Buzek (1997--1999) e Marcinkiewicz e Kaczyński (2005--2007), non è nuovo ad esternazioni ed iniziative in contrasto non soltanto con la narrazione degli ambientalisti ([a suo dire](http://www.corriere.it/esteri/17_aprile_09/polonia-madri-difesa-alberi-59e7e6fa-1d5e-11e7-b755-4576cad31df7.shtml) «dilettanti mossi dall'ideologia»), ma con la leadership [del suo stesso partito](http://wyborcza.pl/7,75398,21398193,szyszko-o-ustawie-ws-wycinki-drzew-to-bardzo-dobra-ustawa.html).

Ricalcando un modello di **propaganda** che ha di recente rinnovato le sue fortune anche oltreoceano, il ministro si è difeso [affermando](https://oko.press/zielone-ludziki-ministra-szyszki/) che il patrimonio forestale è fatto per l'uomo, e che è quindi prerogativa dell'uomo, in virtù di una sorta di investitura divina, destinarlo all'uso che egli ritiene più conveniente. E così si giustifica ideologicamente una norma che ha consentito la [distruzione](http://tvnmeteo.tvn24.pl/informacje-pogoda/polska,28/prawo-sie-zmienilo-drzewa-padaja-szyszko-kto-posadzil-ma-prawo-wyciac,224231,1,0.html) di parecchi ettari di foresta in tutto il paese, un danno che va peraltro sommato all'[incremento](https://in.reuters.com/article/us-poland-environment-forest-idINKCN0WR15H) del **300%** del limite di legge sul taglio di legname nel parco nazionale di **Białowieża** (che è patrimonio dell'UNESCO e uno degli ultimi brani superstiti di foresta vergine in Europa). L'innalzamento del limite da 63.000 m³ a 188.000 m³, promosso dallo stesso Szyszko, è valso alla Polonia un [procedimento sanzionatorio](http://www.tokfm.pl/Tokfm/7,103454,21704142,komisja-europejska-stawia-ultimatum-min-szyszce-ws-wycinki.html) da parte dell'Unione Europea.

Ma **segnali positivi** ci sono. La *Gazeta Prawna*, testata autorevole in materia di diritto, intitola **Koniec lex Szyszko** (*Fine della legge Szyszko*) un suo inserto speciale del 27 aprile, avvertendo che il periodo di deregolamentazione volge al termine: già un primo [emendamento](http://isap.sejm.gov.pl/DetailsServlet?id=WDU20160002249) aveva ridotto notevolmente l'ambito di manovra dei proprietari terrieri, e in questi giorni il Parlamento ha all'ordine del giorno un'ulteriore [revisione](http://www.sejm.gov.pl/Sejm8.nsf/PrzebiegProc.xsp?nr=1334) della legge. Una **vittoria** per la coscienza ecologista della nazione, dunque, che anche attraverso le **madri** ha saputo esprimere il proprio dissenso civile. Una vittoria però parziale, denuncia [Greenpeace](http://www.greenpeace.org/poland/pl/wydarzenia/polska/Lex-Szyszko-to-Polska-w-trocinach/): il testo approntato in sede di revisione sarebbe infatti poco più che una **soluzione di compromesso**.

Tocca ora al governo comprendere che ogni tentativo di salvare **interessi ideologici** o di parte di fronte al sorgere di una sensibilità ai temi ambientali forse più istintiva che ragionata, ma profonda e decisa a non lasciarsi intimorire, non è soluzione praticabile. Al contrario, chi scrive auspica che si imbocchi nuovamente la strada della **tutela** del patrimonio forestale già intrapresa all'indomani dell''89.

Come per la proposta di legge che limitava il diritto all'interruzione di gravidanza, respinta nei mesi scorsi da una fortissima [resistenza civile](https://www.eastjournal.net/archives/76367), la nazione dimostra di aver ben chiari i **diritti fondamentali** e di esser pronta a lottare per non esserne depauperata. Pacificamente, come si addice a una democrazia matura.
