---
title: "Strategia italiana in materia di tecnologie basate su registri condivisi e blockchain: qualche appunto"
lang: it
ref: strategia-italiana-in-materia-di-tecnologie-basate-su-registri-condivisi-e-blockchain
categories: [publications, articles]
tags: [blockchain, italy, innovation, government, politics]
featured_image: /assets/images/2020-06-18-strategia-italiana-in-materia-di-tecnologie-basate-su-registri-condivisi-e-blockchain.jpg
publication: "Eventual Consistency"
canonical: https://medium.com/reale/strategia-italiana-in-materia-di-tecnologie-basate-su-registri-condivisi-e-blockchain-qualche-31dd01cb4c2
archive:
---

Un [documento di 32 pagine](https://www.mise.gov.it/index.php/it/consultazione-blockchain) scritto da 30 esperti in 514 giorni (dal 21 gennaio 2019 a oggi), meno di una parola al giorno per esperto: è la meditatissima strategia italiana su blockchain e DLT messa oggi (e fino al 20 luglio) in consultazione pubblica dal Ministero dello Sviluppo Economico.

Qualche appunto a caldo:

1.  Il documento distingue correttamente tra blockchain e DLT, individuando le prime come una sottoclasse delle seconde e referenziando la tassonomia che si sta costruendo a livello internazionale, e soprattutto evitando prese di posizione tecno-manichee. Come ribadisco ormai da due anni, blockchain e DLT sono entrambi modelli validissimi ciascuno nel suo ambito di applicazione.
2.  Buono il raccordo con le iniziative europee (EBSI) e con gli altri stakeholder nazionali. In generale sulla governance occorre adottare un approccio snello e multistakeholder evitando l'istituzione di organismi ad hoc.
3.  Manca una rassegna esaustiva dei settori d'applicazione oltre quelli ormai scontati (filiera, infrastrutture critiche, energia, IP, fintech): penso ad esempio all'healthcare, all'open innovation, al drafting normativo.
4.  Buona la promozione di iniziative di partenariato pubblico/privato per lo studio e l'attivazione di piattaforme volta alla creazione di ecosistemi e reti d'impresa.
5.  L'immancabile riferimento all'economia circolare e all'Agenda 2030 per lo sviluppo sostenibile va approfondito: così com'è, è aria fritta.
6.  Identità digitale, autenticazione, KYC: la parte più delicata perché rappresenta il raccordo tra mondo decentralizzato e mondo centralizzato. Va sviluppata. Il richiamo alla Self Sovereign Identity va contestualizzato e agganciato alle iniziative EU in materia (single digital gateway).
7.  La parte regolatoria non va oltre la classica trattazione sulle criptoattività e sull'antiriciclaggio. Buono il raccordo con il D.L. n. 34/2019 (poi convertito in legge) che ha previsto l'istituzione di sandbox per il settore fintech, ma da sviluppare.
8.  Buone le raccomandazioni sullo sviluppo di servizi pubblici basati su blockchain e DLT: infrastrutture ad alte prestazioni, velocità delle transazioni, scalabilità e capacità dei network ottimizzati per la tipologia di dati, servizi, applicazioni e utenti da gestire; un'appropriata gestione del ciclo di vita dei dati; certezza giuridica e regolamentazione efficace.
9.  Quasi nulla sotto il profilo cybersecurity: gravissima lacuna.
10. Nota metodologica: il documento va pubblicato su una delle due piattaforme nazionali per le consultazioni pubbliche ([partecipa.gov.it](https://partecipa.gov.it/) e [docs.italia.it](https://docs.italia.it/)), le quali rispondono peraltro a tutti i criteri stabiliti ex lege (accessibilità, testo strutturato, etc) e non distribuito come PDF con i commenti da inviare a un indirizzo mail del MISE.
