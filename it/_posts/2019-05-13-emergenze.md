---
title: "Emergenze"
lang: it
ref: emergenze
categories: [publications, articles]
tags: [italy, politics, society]
featured_image: /assets/images/2019-05-13-emergenze.jpg
publication: "Eventual Consistency"
canonical: https://medium.com/reale/emergenze-23a0756e8da6
archive:
---

A Roma l’elemosiniere del papa, il cardinale Konrad Krajewski, che nella nativa Łódź forse faceva l’elettricista, si cala personalmente in un pozzetto, toglie i sigilli al contatore e restituisce acqua calda e luce ai 450 occupanti di uno stabile in via Santa Croce in Gerusalemme.

Negli USA l’attrice Alyssa Milano propone alle donne uno sciopero del sesso (Aristofane con la sua *Lisistrata* approverebbe!) per lanciare l’allarme sulla nuova legge antiabortista dello stato della Georgia.

La spettacolarizzazione dello spazio pubblico non risparmia nessuno. Si agisce sull’onda dell’emergenza, e chi ha qualcosa da dire cerca lo strappo, il gesto eclatante, quello in odore di viralità, capace di far vibrare la cassa di risonanza mediatica.

Qual è lo scotto? Che se l’azione è sempre reazione all’emergenza, allora le soluzioni strutturali possono tranquillamente attendere. E il dibattito finisce per polarizzarsi su posizioni dialettiche apparentemente feconde (è etico violare le leggi per portare soccorso ai poveri? è giustificata l’ingerenza del Vaticano nelle cose italiane? ha senso usare il sesso come strumento di pressione politica?) ma che tolgono risorse a chi tenta di costruire una proposta svincolata dal qui ed ora, cioè una proposta autenticamente politica.
