---
title: "Bolle o balle?"
lang: it
ref: bolle-o-balle
categories: [publications, articles, focus]
tags: [politics, italy, tech, internet, 5g]
featured_image: /assets/images/2020-09-01-bolle-o-balle.png
publication: "Eventual Consistency"
canonical: https://medium.com/reale/bolle-o-balle-14d3f1a236ab
---

Come contrastiamo la crescita delle big tech, [si chiede Grillo](https://www.open.online/2020/09/01/beppe-grillo-rete-unica-5g-tecnologia-paura-mega-aziende/)? Quelle stesse big tech che [oggi valgono più dell'intero mercato azionario europeo](https://www.forbes.com/sites/sergeiklebnikov/2020/08/28/us-tech-stocks-are-now-worth-more-than-9-trillion-eclipsing-the-entire-european-stock-market/)?

Non con investimenti in ricerca di base e avanzata. Non facendo sistema in Europa. Non favorendo lo sviluppo del private equity. Non erodendo le frizioni all'interno della pubblica amministrazione. Non rendendo certi i tempi della giustizia.

Ma creando in Italia (udite udite) un database con i "dati degli italiani", così come a Roma uno con i "dati dei romani", in modo che le aziende debbano pagare chi gestisce questo database per accedere ai dati.

Una sorta di reddito di cittadinanza universale finanziato dai dati, insomma. Che è poi la summa del pensiero politico di Grillo sulla digitalizzazione.

Un'idea non solo ripugnante, perché equivale a considerare l'Italia e gli italiani incapaci di partecipare in maniera attiva alla costruzione dell'era digitale; ma anche un'idea totalmente errata, perché, ricordiamocene sempre, i dati senza modelli e infrastruttura finanziaria e tecnologica sono carta straccia. Altro che nuovo petrolio.

Attenzione però quando il discorso si fa serio e ci si spinge a parlare di sovranità tecnologica, perché il messaggio di Grillo, assai furbo, non si rivolge soltanto alla siora Maria ma strizza l'occhio ai nuovi cantori della tecno-autarchia.

La sovranità tecnologica, ammesso che sia desiderabile in quanto tale, non si costruisce stando appollaiati sui propri dati come Arpagone sul forziere degli scudi. E neppure costruendo un'infrastruttura digitale di Stato. Lo Stato, semmai, interviene a definire regole e livelli di servizio e arriva dove non arriva il mercato (market failures).

La sovranità tecnologica si costruisce invece creando le condizioni che permettono la nascita di aziende in grado di competere sul mercato globale, e in ogni caso è europea, non italiana. Non abbiamo proprio bisogno di un neo-antieuropeismo travestito da innovazione tecnologica.

L'Italia ha i suoi problemi, ma la disponibilità a dar voce, su questioni cruciali come l'innovazione, a tromboni che non ci hanno mai capito nulla e più invecchiano meno ci capiscono, più che un problema mi sembra una vocazione all'autolesionismo.
